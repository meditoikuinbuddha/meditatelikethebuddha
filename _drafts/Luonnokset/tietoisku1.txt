Miten buddhalainen harjoitus toimii?

Meditointi on buddhalaisen harjoituksen ytimessä. Meditointi ei kuitenkaan voi toimia ilman kokonaisvaltaista harjoitusta.

Yksinkertaisimmillaan buddhalainen harjoitus voidaan jakaa kolmeen osaan: eettisyyteen (sila), rauhaan tai meditointiin (samadhi) ja viisauteen (panna).

Buddha ei kuitenkaan jättänyt harjoittajia vain tämän jaottelun varaan. Kolmiosaista harjoitusta voi nimittäin tarkastella lukemattomista eri näkökulmista. 

Tässä tietoiskussa käydään lyhyesti lävitse, miten buddhalainen harjoitus käytännössä tapahtuu. Harjoituksen eri osatekijöihin keskitytään tarkemmin seuraavassa tietoiskussa, jossa tarkastellaan jaloa kahdeksanosaista polkua. 

Eettisyys johtaa iloon ja rauhaan

Suurin huomio buddhalaisessa harjoituksessa on kiinnitettävä kolmivaiheisen jaottelun ensimmäiseen osaan, eli eettisyyteen.

Eettisyys ei kata buddhalaisuudessa ainoastaan puhetta ja käytöstä, vaan siihen luetaan myös ajattelu.

Kyse on siis kokonaisvaltaisesta harjoituksesta, johon on sitouduttava pitkäksi aikaa, usein vuosiksi. 

Harjoitus kuitenkin palkitsee jo kauan ennen meditoinnin syvenemistä.

Buddha käytti eettisestä elämästä vertauskuvana ihmistä, joka istahtaa sängyn reunalle ja palauttaa mieleensä, mitä fiksuja tekoja on tehnyt ja millaisesta hölmöilystä on pidättäytynyt. Tämä tuo mieleen iloa ja nautintoa. Eettinen elämä on siis palkinto itsessään. 

Tässä vaiheessa meditointikin alkaa tapahtua lähes itsestään.

Pitkäjänteisen työn seurauksena puheen, käytöksen ja ajattelun asteittainen puhdistaminen johtaa siis vapauteen katumuksesta.

Kuten aiempi vertauskuva osoitti, vapaus katumuksesta on jo itsessään vapauttava tila, joka johtaa iloon ja tyyneyteen. Ilo ja tyyneys puolestaan syvenevät nautinnoksi. Kun mieli on täynnä nautintoa se uppoutuu syvään meditatiivisen rauhan tilaan (samadhi), joka ei ole Buddhan sanoin tästä maailmasta.

Näin meditointiharjoitus siis käytännössä tapahtuu. Oikein toteutettuna kyseessä on äärimmäisen nautinnollinen polku, joka myös tekee muusta elämästä mielekkäämpää.

Harjoituksen hedelmät ovat myös kirjaimellisesti ylimaallisia.

Mutta entä viisaus? 

Jo pelkkä harjoituksen aloittaminen vaatii tietynlaista viisautta, minkä lisäksi

Buddhan mukaan edellämainittu prosessi johtaa automaattisesti asioiden näkemiseen sellaisena kuin ne ovat. Tämä on yksi synonyymi viisaudelle. 

Varhaisissa opetuksissa asioiden näkeminen sellaisena kuin ne ovat on buddhalaisen harjoituksen päämäärä ja johtaa jälleensyntymästä vapautumiseen.

Termi viittaa siis olemassaolon kolmen perustotuuden ja jälleensyntymän ymmärtämiseen. 

On kuitenkin edelleen hyvä korostaa harjoituksen asteittaista luonnetta.

Meditoinnin onnistumisen kannalta suurin huomio on keskitettävä kolmiosaisen harjoittelun ensimmäiseen osaan, eli eettisyyteen. Tämä viittaa ennen kaikkea siihen, miten puhumme, ajattelemme ja kohtelemme muita ihmisiä.

Kuten tässä tietoiskussa on kuvattu, omaan käytökseen ja ajatteluun keskittyminen on kaiken vaivan arvoista.





 
