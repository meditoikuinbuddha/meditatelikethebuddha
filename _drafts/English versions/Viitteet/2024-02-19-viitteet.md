---
layout: "posts"
title: Buddhaan voi tutustua ilman välikäsiä
excerpt: "Yksittäinen opettaja on riskialtis turvapaikka, sanoo Ajahn Brahmali."
date: 2024-02-29 11:00:00 +0200
author: "Ajahn Brahmali"
category: Puheenvuoro
permalink: turvapaikka
header: 
       teaser: assets/images/brahmali.jpg

entries_layout: grid

author: Ajahn Brahmali
---
<figure>
<img src="assets/images/brahmali.jpg" alt="brahmali">
<figcaption> Ajahn Brahmali opettamassa Norjassa. Kuva: DNBF.org</figcaption>
</figure>

<b> Anna palautetta: meditoikuinbuddha@gmail.com</b>

<center><i>"Ole oma saaresi ja turvapaikkasi, vailla muita turvapaikkoja. Anna opetuksien olla saaresi ja turvapaikkasi, vailla muita turvapaikkoja."</i> - Buddha, <a href="https://suttacentral.net/sn47.13/en/sujato?lang=en">SN 47.13</a></center>

<a href="https://meditoikuinbuddha.github.fi/kukabuddhaoli">Buddhan opetuksien</a> säilyminen lähes sellaisenaan<sup>1</sup> 2500 vuoden ajan on historiallinen ihme. 

Mutta mitä tarjottavaa muinaisilla opetuksilla on? Mikä on Buddhan opetuksien rooli buddhalaisessa harjoituksessa?

Haluan seuraavaksi kannustaa tämän sivuston lukijoita tutustumaan <i>suttiin</i>, jotta jokainen voi löytää inspiraatiota Buddhan omista opetuksista. 

Kyseessä on nimittäin todella tärkeä osa buddhalaista polkua.

<figure>
<img src="assets/images/dhammacakka2.jpg" alt="dhammapyörä">
<figcaption> Buddhan opetukset ovat vyöryneet mantereelta toiselle vuosisatojen ajan.</figcaption>
</figure>

<h2>Buddha on paras opettaja</h2>

Munkkina olen matkustellut siellä täällä ja tutustunut suureen osaan buddhalaisesta maailmasta. Matkustellessa huomaa, että ihmiset kuuntelevat ja lukevat lähes aina tiettyjen munkkien, nunnien tai maallikko-opettajien opetuksia. 

Kaikki seuraavat omia systeemejään ja opettajiaan, mutta kuinka usein kuulee, että joku seuraa yksinomaan Buddhaa?

Siihen ei usein törmää!

Sen sijaan ihmisillä on omat perinteensä. Joskus kyseessä on tiibetiläinen perinne, joskus <i>mahāyāna</i>, joskus yksittäinen ryhmä <i>theravādan</i> sisällä. Mutta äärimmäisen harvoin seurataan Buddhan omia opetuksia. 

Perinteissä on tietenkin paljon hyvää. 

Usein on kuitenkin lähes mahdotonta tietää, kuinka tarkasti eri perinteet välittävät Buddhan opetuksia. Asiasta voi saada varmuuden vain tutustumalla Buddhan opetuksiin, eli alkuperäisiin <i>suttiin</i>.

<h2>Opetukset ovat vihdoin saatavilla</h2>

<figure>
<img src="https://readingfaithfully.org/wp-content/uploads/2018/06/AllCovers-STORY-OneLine.jpg" alt="suttas">
<figcaption> Buddhan opetuksia on tarjolla korkealaatuisina käännöksinä. Kuva: ReadingFaithfully.org</figcaption>
</figure>

On olemassa hyvä syy siihen, miksi ihmiset hakeutuvat eri perinteiden pariin Buddhan varsinaisten opetuksien sijaan.

Pitkään <i>suttat</i> olivat saatavilla vain paalin tai sanskritin kielellä. 

Ennen opetuksien kääntämistä moderneille kielille vain harvoilla opetuksiin erikoistuneilla munkeilla ja nunnilla oli mahdollisuus tutustua niihin. 

Yli 2000 vuoden ajan <i>suttat</i> olivat siis pienen elitistisen ryhmän hallussa. Yksittäisten aasialaisten luostarien ulkopuolella opetuksiin ei juuri päässyt käsiksi. 

Alkuperäiskieliä osaamattomien oli turvauduttava ulkopuolisiin asiantuntijoihin, sillä muuten ei ollut mitään mahdollisuutta tutustua Buddhan opetuksiin.

Buddha kuitenkin halusi, että hänen opetuksiaan opetettaisiin paikallisilla kielillä<sup>2</sup>. 

Kun <i>Dhamma</i> siis vyöryy Australiaan, sitä opetetaan englanniksi. Thaimaassa opetukset käännetään thain kielelle ja Suomessa opetuksia tulisi opettaa suomeksi.

Opetukset pitäisi aina kääntää sille kielelle, jota ihmiset oikeasti puhuvat. Tämä on yksi buddhalaisen harjoituksen perusasioista, joka unohdettiin pitkäksi aikaa. 

Joskus jopa käännökset ovat liian vaikeaselkoisia.

Esimerkiksi ensimmäisissä englanninkielisissä käännöksissä oli vahva viktoriaaninen kaiku. Ne olivat lähempänä Shakespearea kuin nykyenglantia. Tämä on valitettavaa, koska Buddha ei opettanut niin. Hän opetti muinaisen Intian aikalaisilleen heidän ymmärtämällään kielellä.

Onneksi nykyään on tarjolla hyviä, luotettavia ja helppolukuisia englanninkielisiä käännöksiä<sup>3</sup>. 

<figure>
<img src="https://suttacentral.net/img/home-page/editions2.avif" alt="suttas">
<figcaption> Kuva: Suttacentral.net</figcaption>
</figure>

<h2>Opettajien seuraaminen voi olla ongelmallista</h2> 

<figure>
<img src="assets/images/caleb-jones-J3JMyXWQHXU-unsplash.jpg" alt="tienristeys">
<figcaption> Joskus oikean polun valitseminen on vaikeaa. Kuva: Caleb Jones</figcaption>
</figure>

Buddhan opetukset ovat harjoituksen keskeinen tukipilari. 

Toinen tukipilari ovat ihmiset, jotka ovat pistäneet opetukset käytäntöön ja ovat päässeet nauttimaan harjoituksen hedelmistä.

Opettajat ovat siis tärkeitä. On hyödyllistä löytää joku, joka tuntuu tietävän, mistä puhuu.

Yksittäisiin opettajiin luottaminen voi kuitenkin olla myös vaarallista. Jotkut opettajat vaikuttavat inspiroivilta, karismaattisilta ja jopa rakkautta säteileviltä.

Monet opettajat vetävät ihmisiä magneetin lailla puoleensa. 

Ulkoisesti karismaattiset opettajat eivät kuitenkaan aina ole sisimmissään kovin vakaita<sup>4</sup>.

Munkkien tai nunnien tapauksessa saattaa paljastua kaikenlaista sekoilua salasuhteista pröystäilevään luksuselämään. 

Tällaisissa tapauksissa opettajaa seuranneet menettävät helposti uskonsa koko buddhalaisuuteen. He kadottavat motivaationsa, luopuvat buddhalaisuudeksi luulemastaan harjoituksesta ja heittävät lapsen pesuveden mukana.

Buddhalaisuus näyttäytyy korruptoituneena uskontona, josta ei ole hyötyä kenellekään.

Näin voi käydä, jos seuraa Buddhan sijaan yksittäisiä opettajia.

Aina opettajat eivät tietenkään käyttäydy täysin holtittomasti, vaan opetukset voivat poiketa hienovaraisemmin Buddhan opetuksista.

Silloin ihmiset jäävät paitsi syvistä onnen ja rauhan kokemuksista, joiden Buddha kertoi olevan saatavilla. Opetukset eivät vie maaliin asti.

Joskus onkin todella vaikea sanoa, opettaako joku oikeaa polkua<sup>5</sup>. 

Vain palaamalla Buddhan opetuksiin voi tietää<sup>6</sup>, mikä tie vie oikeaan paikkaan. Buddhan opetukset ovat peruskivi, johon voi aina nojata.


<h2>Mistä löytyy aito turvapaikka?</h2>

<figure>
<img src="assets/images/alexander-DDsD431IFX4-unsplash.jpg" alt="munkkipilarit">
<figcaption> Luostarit ovat buddhalaisuuden peruspilareita. Kuva: Alexander</figcaption>
</figure>

Buddha ei ikinä käskenyt hakemaan turvapaikkaa yksilöistä tai luottamaan sokeasti yksittäisiin opettajiin.

Koko ajatus yksilöön luottamisesta on ristiriidassa turvautumisen käsitteen kanssa. 

Buddhalaisuudessa turvaa haetaan niin kutsutusta kolmesta jalokivestä: <i>Buddhasta</i>, Buddhan opetuksista (<i>Dhamma</i>), ja buddhalaisesta luostariyhteisöstä (<i>Saṅgha</i>)<sup>7</sup>. 

<i>Buddha</i>, <i>Dhamma</i> ja <i>Saṅgha</i> ovat aidot turvapaikat.

Mutta mitä kolme turvapaikkaa tarkoittavat?

Turvapaikasta löytyy vastauksia elämän ongelmiin. Sieltä saa viisautta ja inspiroivia opetuksia, jotka voivat auttaa ongelmien ratkomisessa.

Viisaus ei ainoastaan auta ongelmien kanssa, vaan parantaa elämänlaatua. Vaikka asiat olisivat sinänsä mallillaan, voisivat ne aina olla paremminkin. 

Kukaan ei kieltäydy, jos tarjolla on enemmän rauhaa, tyytyväisyyttä ja onnea. 

Jos joku opetus auttaa ongelmissa ja parantaa elämänlaatua, totta kai siihen kannattaa tarttua. Sitä mahdollisuutta kuvaavat kolme turvapaikkaa.

<i>Buddhalla</i> tarkoitetaan historiallista Buddhaa, jolta ei tietenkään voi enää hakea apua. 

Sen sijaan tarjolla ovat Buddhan opetukset: <i>Dhamma</i>. Näin sekä <i>Buddha</i> että <i>Dhamma</i> kietoutuvat Buddhan opetuksien, eli <i>suttien</i> ympärille. 

Kaksi ensimmäistä turvapaikkaa löytyvät siis varhaisista opetuksista.

Jäljelle jää vielä kolmas turvapaikka: <i>Saṅgha</i>. 

Yleensä <i>Sanghalla</i> tarkoitetaan luostarijärjestelmää<sup>8</sup>, eli munkkeja ja nunnia. Turvapaikka löytyy tästä yhteistöstä, joka säilyttää ja pitää huolta Buddhan opetuksista. 

Sairauden sattuessa ihmiset hakevat apua lääkäriltä, eivät putkimieheltä. Samoin hengellisten ongelmien kohdalla haetaan apua luostariyhteisöltä, <i>Saṅghalta</i>. 

<i>Saṅgha</i> keskittyy yksinomaan Buddhan opetuksiin ja harjoittaa niitä parhaansa mukaan. 

Luostareista on myös mahdollista löytää harjoittajia, jotka kuuluvat jaloon yhteisöön (paaliksi <i>ariya saṅgha</i>).

Jalot henkilöt<sup>10</sup> (<i>ariyasāvaka</i>) ovat itse harjoittaneet Buddhan opetuksia ja ymmärtäneet, mistä niissä on oikeasti kyse. 

<figure>
<img src="assets/images/nitish-meena-vuori.jpg" alt="vuori">
<figcaption> Jalot ihmiset näkevät maailman ylhäältä.</figcaption>
</figure>

Pohjimmiltaan kolmas turvapaikka löytyy siis jalojen harjoittajien yhteisöstä. Koska he ovat ymmärtäneet Buddhan opetukset, heidän omat opetuksensa ovat täysin Buddhan opetuksien mukaisia. 

Sanat ja muotoilut voivat poiketa Buddhasta, mutta opetukset osoittavat samaan <i>Dhammaan</i>.

Tässä mielessä jopa kolmas jalokivi palaa Buddhan 2500 vuotta vanhoihin opetuksiin. 

Kaikki kolme jalokiveä osoittavat siis yhteen ja samaan paikkaan: <i>suttiin</i>. Ja nämä kauniit opetukset ovat nyt jokaisen saatavilla.

<i>Kirjoittaja on kokenut norjalainen buddhalaismunkki. Hän on tunnettu sutta-keskeisistä retriiteistään ja <a href="https://suttacentral.net/edition/pli-tv-vi/en/brahmali?lang=en">käännöstyöstään</a> luostarisääntökokoelma Vinayan parissa.</i>

<i>Tämä teksti on käännöskatkelma Ajahn Brahmalin puheesta, jonka voi kuunnella kokonaisuudessaan <a href="https://www.youtube.com/watch?v=FRNaPhBdxXg&t=2246s">täältä.</a></i>

<i>Kääntäjän lisäämät viittaukset:</i>
1. Buddhan opetuksien aitoutta käsittelee muun muassa <a href="https://ocbs.org/wp-content/uploads/2015/09/authenticity.pdf">Brahmali ja Sujato</a> (2014)
2. <i>Suttassa</i> <a href="https://suttacentral.net/mn139/en/sujato">MN 139</a> Buddha kannustaa keskustelemaan paikallisin termein.
3. Katso esimerkiksi sivuston <a href="https://meditoikuinbuddha.fi/linkit">Linkit</a>-osio.
4. <i>Suttassa</i> <a href="https://suttacentral.net/sn3.11/en/sujato">SN 3.11</a> vaikuttavat hengelliset harjoittajat osoittautuvat kuningaan vakoojiksi! Buddhan mukaan ihmisen todellisen luonteen voi oppia tuntemaan vain pitkän ajan kuluessa ja omia hoksottimia käyttämällä. Hän vertaa karismaattisia helppoheikkejä ulkokullattuun kuparipenniin.
5. Buddha varoittaa luottamasta liikaa kokeneisiin, suosittuihin ja <i>suttansa</i> osaaviin opettajiin, sillä jopa he voivat ohjata muita harhaan, mm. <a href="https://suttacentral.net/an5.88/en/sujato">AN 5.88</a>.
6. Buddhan mukaan kaikkia opetuksia tulisi verrata huolellisesti hänen omiin opetuksiinsa. <i>Suttassa</i> <a href="https://suttacentral.net/an4.180/en/sujato">AN 4.180</a> neuvotaan miten.
7. Turvapaikat kuvataan muun muassa suttassa <a href="https://suttacentral.net/an6.10/en/sujato">AN 6.10</a>, jossa turvapaikkojen pohdiskelun osoitetaan toimivan myös hyvänä perustana meditoinnille.
8. Nykyään <i>Saṅghalla</i> viitataan usein mihin tahansa harjoittajayhteisöihin. Buddhan opetuksissa termi viittaa kuitenkin joko luostariyhteisöön tai heränneisiin harjoittajiin.
9. Buddha vertaa luostariyhteisöä istutuskelpoiseen peltoon ja vettä hyvin pitävään vesikannuun, <a href="https://suttacentral.net/sn42.7/en/sujato">SN 42.7</a>. Buddhan mukaan <i>Saṅghalle</i> annetuista lahjoituksista koituu parempi karma kuin yksilöille tehdyistä lahjoituksista, <a href="https://suttacentral.net/mn142/en/sujato">MN 142</a>
10. Klassisen jaottelun mukaan jalo yhteisö koostuu kahdeksanlaisista henkilöistä, eli neljästä eri tason valaistuneesta ja niistä, jotka ovat matkalla kohti eri tason valaistumisia.
11. Opetukset nähneitä verrataan haaksirikkoutuneeseen, joka näkee maata (<a href="https://suttacentral.net/an7.15/en/sujato">AN 7.15</a>) tai kaivoon kurkistavaan, joka näkee veden kaivon pohjalla (<a href="https://suttacentral.net/sn12.68/en/">SN 12.68</a>). Buddhan mukaan jalot henkilöt ovat ylittäneet epäröinnin ja saavuttaneet itsenäisyyden muista, <a href="https://suttacentral.net/mn35/en/sujato">MN 35</a>.